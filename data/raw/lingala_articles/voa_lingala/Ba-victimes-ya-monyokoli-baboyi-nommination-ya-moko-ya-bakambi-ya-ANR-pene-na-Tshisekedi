Lingomba na bato balobi bazali ba victimes ya monyokoli ya misala ya bokengi ya RDC, etelemeli botiyami ya Roger Kibelisa, moko ya bakambi ya ANR (Agence nationale de renseignements), na poste ya Conseiller spécial ya mokonzi ya mboka ya mambi ya bokengi. 
 Na mokanda batindeli président Félix Tshisekedi, bayi lingomba liye bakundoli ete Roger Kibelisa akangaki bango mpe atiyaki bango na lolenge ya mpasi oyo moto akoki kondima te, mpe na bisika biye biyabani te.
Balobi balalaki na mabele, baliaka malamu te mpe bazangaki lisalisi malamu ya bokolongono.
Union européenne mpe elobi ete Roger Kibelisa nde asalaki mosala ya kokanga ba opposants pamba pamba, kobangisa bango mpe konyokola bango.
Kati bakangami baye ya kala, ezali na bilenge ya Filimbi, ya Lucha mpe mangomba misusu ya bitumba mpo na démocratie.