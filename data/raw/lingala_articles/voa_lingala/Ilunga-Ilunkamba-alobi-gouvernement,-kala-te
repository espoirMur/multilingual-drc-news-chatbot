Masolo mpo na kosala gouvernement mazali kokoba, elobi Premier ministre oyo atiyami sika, Sylvestre Ilunga Ilunkamba nsima na bokutani na Premier ministre oyo azali kobima, Bruno Tshibala. 
 Bakutanaki na Primature na Kinshasa mpo na kolengela remise et reprise to kopesana mikanda.
Sylvestre Ilunga ayebisi bapanzi sango bazalaki na esika eye ete soki masolo masili kati na CACH, lingomba ya président Felix Tshisekedi, na FCC, eye ya Joseph Kabila mokonzi ya mboka ya kala, akosalakola gouvernement na ye.
Sylvestre Ilunga Ilunkamba atiyamaki na ebonga na ye le 20 mai.
Na ngambo na ye, Bruno Tshibala asengi na bana mboka Congo démocratique koyeba kozela.