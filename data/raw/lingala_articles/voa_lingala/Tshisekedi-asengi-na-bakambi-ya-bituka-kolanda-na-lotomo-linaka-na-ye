Président Félix Tshisekedi akundoli na bakambi ya bituka ete bazali na lotomo ya kotiya na mosala linaka na ye. Alobi yango na bofungolami ya likindo ya mikolo mibale mpo na kokolisa boyebi ya bakambi ya bituka, bokutani boye bozali kosalema na Kempinski Hotel Flueve Congo na Gombe, na Kinshasa. 
 Tshisekedi asengi na bakambi ya bituka kozala na ezaleli ya ndakisa.
Bakambi ya bituka bazali mingi mpenza baye ya ngambo ya lingomba ya mokonzi ya kala Joseph Kabila.
M. Tshisekedi akundoli bango ete bazali kolakisa elongi na ye na bituka na bango.
Wuta azuwa bokonzi, mokonzi ya sika ya Congo démocratique atiyaka mokoloto na bitumba likolo ya kanyaka, ya moyibi ya mosolo ya l’Etat, ya tribalisme mpe likolo ya makambo misusu ya mabe.
Felix Tshisekedi asengi mpe na bakambi ya bituka ete linaka ya boyokani bosalama na bakambi ya bituka. Linaka ya boyokani liye likopesa nzela ete misalsa ya moko na moko kati ya bango miyeba kotalama soki mizalaki kokende liboso. 
Mokonzi Tshisekedi alaki ete akolandela mpo ete gouvernement central eyebaka kozongisa mosolo ya bituka mpe kopesa bango makoki masengeli.
Le 1er, Joseph Kabila ayambaki na Kingakati bakambi ya bituka mpe apesaki bango malako. Kasi bokutani boye bolandamaki na matonga ebele ya bato ya ngambo nyonso.