Président ya Ekolo Rwanda asepeli makasi na état de siège oyo etiami na ba provinces Nord-Kivu na Ituri pona kokueyisa banguna ya kimia.

Uto Ekolo France epayi wapi azuami, akutanaki na Président ya RDC. Paul Kagame atalisi esengo azali na yango na mokano monene azui ya kotiya état de siège na ba provinces mibale ena. 

Kasi, Paul Kagame abanzi 'te basoda ya Monusco bazali baye basungi po bobomi bato bowumela na ba provinces ena.

Paul Kagame ayebisi pe na makasi 'te basoda ya Rwanda bazali te o mabele ya Congo. Kasi, abanzi 'te soki ba soda ba Rwanda basangani na ba oyo ya Congo, tembe te, eyano ekozala ya malamu.


"Bato basali mosala na lisanga, bakozua eyano. Ya solo, nakanisi 'te lisanga lina likoki kosalema. Ekosengele yambo penza 'te ngambo ibale bakutana pe batala soki bakoki kotambola elongo", elobi Mokonzi wa Ekolo Rwanda.


Bosimba 'te, état de siège ebandaki uto mokolo mwa 6 mai. Ba gouverneurs militaires elongo na ba vices gouverneurs policiers bakomaki o ba provinces Nord-Kivu na Ituri, pe basi babandi mosala mwa bango. 

Etat de siège ebengami pona sanza moko. Soko Tata Mokonzi Félix Tshisekedi alingi kopusa mikolo, akosenga ndingisa o bayi Parlement.

 

Biche Mwangaz