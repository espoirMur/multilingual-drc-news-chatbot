Koningana makasi ya mabele sima ya éruption pe ba sango koyebisa 'te éruption mosusu ekoki kosalema, etindi gouvernement akimisa populations ya Goma na ba mboka oyo mosika na engumba ena.

Ezali bongo ba populations ya ba quartiers 10 ya Goma.

Ministre molobeli ya gouvernement ayebisi 'te bato bakozonga kaka soki kanda ya volcan Nyrangongo esili.

Pona Ministre Patrick Muyaya, ba scientifiques bazangi kotimola na bozindo maye mazali koleka sikoyo pamba 'te koningana ya mabele eye sima ya éruption ezali kobangisa pamba esalemaka bongo te. Yango wana gouvernement azwi mokano pona kobatela bomoi bwa bato.

"Kobanga ezali 'te toyebi te soki mayi ya moto ya volcan esili to pe nanu te. Tango mosusu pe koningana ya mabele ezali koyebisa 'te kanda ya volcan ezali nanu makasi pe mayi ya moto ya volcan ezoluka ndenge ya kobima na mabele. Bobangi ezali 'te mayi ya moto mana makata mabele pe mabima. Wana ekoki  koboma bato ebele, yango wana mokano mwa ko déplacer bato mozwami", eyebisi Ministre Molobeli.

Likambo mosusu ezali kobangisa ba scientifiques ezali 'te mayi ya moto ya volcan oyo ezali na CO2, ekoki kobimisa moto monene soki ekutani na gaz méthane (CH4). "Wana ekozala likama monene pona ba populations ya Goma. Yango wana esengelaki na gouvernement kokimisa bango o ba mboka isusu", nde Patrick Muyaya asukisi maloba ma ye.

 

Biche Mwangaz