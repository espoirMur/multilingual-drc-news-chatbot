Mokolo mwa minei moleki, Ministre ya Communication pe ya médias asololi na mangomba ya bapanzi Sango ya Congo. Ministre Patrick Muyaya Katembwe ayambaki bayi Association nationale ya ba éditeurs ya RDC, ya association ya ba entreprises audiovisuelles privées, ya association ya ba médias ya information ya internet ya RDC, ya fédération ya ba radios ya proximité ya Congo pe baye ya association ya télévision numérique terrestre. 

Masolo ma bango matalaki mingi boni boni bapanzi Sango basengeli komema bosungi bwa bango na misala mya bakonzi ya mboka na oyo etali bozongisi Kimia pe bokengi na ba provinces ya Nord-Kivu na ya Ituri, engebene na mokano mozwi Mokonzi ya Ekolo Félix Tshisekedi.

O ngambo ya bapanzi sango, bayebisi 'te mosala mwa bosungi ba militaires na ba policiers, mokoki kosalema na nzela ya koyebisa na bozindo ba congolais na nzela ya makomi pe na ba etando ya bango.

Masolo kati ya Ministre ya médias pe ya bapanzi Sango makobaki po na oyo etali etamboli ya mosala mwa bopanzi sango pe na oyo etali likita linene ya presse oyo babengi na lopoto "Etats généraux de la presse".

 

Biche Mwangaz