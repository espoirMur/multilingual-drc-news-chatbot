Mobeko ya gouvernement ya kosenga na ba députés nationaux bapusa mikolo mya état de siège etalisamaki lelo na plénière ya Assemblée nationale. 

Ministre ya justice nde atalisaki mobeko mwango.

Pona Rose Mutombo, awa o mwa motoba mokoya to pe 6 juin, état de siège oyo etiyamaki na Tata Mokonzi wa Ekolo Félix Tshisekedi, ekokokisa sanza moko. Yango wana, pona kopusa yango esengeli 'te bakeli mibeko bapesa ndingisa. Yango wana aye kotalisa mobeko mwango po ba députés bandima kopusa mikolo mya état de siège, na mikolo zomi na mitano (15 jours).

Sima ya masolo makasi penza, bakeli mibeko 334/336 bandimi kopusa état de siège na mikolo zomi na mitano.

Soki mikolo bapusi esili pe kimya ezongi kaka te na Ituri pe Nord-Kivu, gouvernement ekosenga lisusu na baponomi kopusa yango.

Tosimba 'te état de siège etiyamaki o mwa 6 mai moleki na Mokonzi Félix Tshisekedi pona kosukisa bonomi bato boye bozali koleka o ba provinces ya Nord-Kivu pe Ituri.

 

Biche Mwangaz